<b>Freddie “Cannonball” Albertoni</b> è un bassista attivo da 15 anni sulla
scena blues/rock ticinese. Per diversi anni è stato impegnato musicalmente con
la formazione rock-blues ‘The Flag’ e per quasi un decennio ha accompagnato al
basso il leggendario bluesman svizzero <b>Bat Battiston</b>. Dopo queste e
altre esperienze in generi affini al blues, Federico Albertoni decide,
nell’autunno del 2018, di assumere il ruolo di frontman, di cantare e di
fondare la sua band blues al 100%: <b>Freddie & The Cannonballs</b>. I
talentuosi musicisti che compongono questo sestetto sono il compagno di
avventure musicali <b>Mad Mantello</b> alla chitarra, il batterista <b>Roberto
Panzeri</b>, <b>Cristiano Arcioni</b> all’organo e, infine, i sassofonisti
<b>Nigel Casey</b> e <b>Olmo Antezana</b>. La sezione fiati permette
all’ensemble di proporre quelle sonorità ispirate al blues degli anni ’50,
senza però tralasciare un certo tocco di modernità. Il repertorio di Freddie &
The Cannonballs è costituito anche da diversi brani di propria composizione e
da un sostanzioso omaggio a Jimmie Vaughan. Il primo lavoro discografico, un EP
intitolato “F” contenente quattro brani originali, è uscito a giugno 2019.
Durante l’estate 2019 Freddie & the Cannonballs partecipano a due prestigiosi
blues festival elvetici: Bellinzona Blues e Lugano Blues to Bop.
